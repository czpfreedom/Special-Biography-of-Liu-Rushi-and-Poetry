# 诗经注音小集

## 国风第一

### 周南第一

#### 关雎

关关雎鸠，在河之洲。窈窕淑女，君子好逑。

参差荇菜，左右流之。窈窕淑女，寤寐求之。

求之不得，寤寐思服。悠哉悠哉，辗转反侧。

参差荇菜，左右采之。窈窕淑女，琴瑟友之。

参差荇菜，左右芼之。窈窕淑女，钟鼓乐之。

##### 荇：音xìng

##### 寤寐：音wùmèi

##### 芼：mào

#### 葛覃

葛之覃兮，施于中谷，维叶萋萋。黄鸟于飞，集于灌木，其鸣喈喈。

葛之覃兮，施于中谷，维叶莫莫。是刈是濩，为絺为綌，服之无斁。

言告师氏，言告言归。薄污我私，薄澣我衣。害澣害否，归宁父母。

##### 覃：音tán

##### 施：音yì

##### 喈：音jiē

##### 刈：音yì

##### 濩：音huò

##### 絺：音chī

##### 綌：音xì

##### 斁：音yì

##### 污：音wù

##### 澣：音huàn

##### 害：音hé

#### 卷耳

采采卷耳，不盈顷筐。嗟我怀人，寘彼周行。

陟彼崔嵬，我马虺隤。我姑酌彼金罍，维以不永怀。

陟彼高冈，我马玄黄。我姑酌彼兕觥，维以不永伤。

陟彼砠矣，我马瘏矣。我仆痡矣，云何吁矣。

##### 寘：音zhì

##### 行：音háng

##### 陟：音zhì

##### 嵬：音wéi

##### 虺隤：音huī tuí

##### 罍：音léi

##### 兕觥：音sì gōng

##### 砠：音jū

##### 瘏：音tú

##### 痡：音pū

##### 吁：音xū

#### 樛木

南有樛木，葛藟累之。乐只君子，福履绥之。

南有樛木，葛藟荒之。乐只君子，福履将之。

南有樛木，葛藟萦之。乐只君子，福履成之。

##### 樛：音jiū

##### 葛藟：音gé lěi

##### 绥：音suí

##### 将：音jiāng

##### 萦：音yíng

#### 螽斯

螽斯羽，诜诜兮。宜尔子孙，振振兮。

螽斯羽，薨薨兮。宜尔子孙，绳绳兮。

螽斯羽，揖揖兮。宜尔子孙，蛰蛰兮。

##### 螽：音zhōng

##### 诜：音shēn

##### 振：音zhēn

##### 绳：音mǐn

##### 揖：音jí

#### 桃夭

桃之夭夭，灼灼其华。之子于归，宜其室家。

桃之夭夭，有蕡其实。之子于归，宜其家室。

桃之夭夭，其叶蓁蓁。之子于归，宜其家人。

##### 华：音花

##### 蕡：音fén

##### 蓁：音zhēn

#### 兔罝

肃肃兔罝，椓之丁丁。赳赳武夫，公侯干城。

肃肃兔罝，施于中逵。赳赳武夫，公侯好仇。

肃肃兔罝，施于中林。赳赳武夫，公侯腹心。

##### 罝：音jū

##### 肃：音suō

##### 椓：音zhuó

##### 丁：音zhēnɡ 

##### 仇：音逑

#### 芣苢

采采芣苢，薄言采之。采采芣苢，薄言有之。

采采芣苢，薄言掇之。采采芣苢，薄言捋之。

采采芣苢，薄言袺之。采采芣苢，薄言襭之。

##### 芣苢：音fú yǐ

##### 掇：音duō

##### 捋：音luō

##### 袺：音jié

##### 襭：音xié

#### 汉广

南有乔木，不可休息；汉有游女，不可求思。汉之广矣，不可泳思；江之永矣，不可方思。

翘翘错薪，言刈其楚；之子于归，言秣其马。汉之广矣，不可泳思；江之永矣，不可方思。

翘翘错薪，言刈其蒌；之子于归，言秣其驹。汉之广矣，不可泳思；江之永矣，不可方思。

##### 方：音fú，通泭

##### 翘：音qiáo

##### 刈：音yì

##### 秣：音mò

#### 汝坟

遵彼汝坟，伐其条枚。未见君子，惄如调饥。

遵彼汝坟，伐其条肄。既见君子，不我遐弃。

鲂鱼赪尾，王室如毁。虽则如毁，父母孔迩。

##### 惄：音nì

##### 调：音zhōu，通輖

##### 肄：音yì

##### 鲂：音fánɡ

##### 赪：音chēng

##### 迩：音ěr

#### 麟之趾

麟之趾，振振公子，于嗟麟兮。

麟之定，振振公姓，于嗟麟兮。

麟之角，振振公族，于嗟麟兮。

##### 振：音zhēn

##### 于：音xū

### 召南第二

#### 鹊巢

维鹊有巢，维鸠居之；之子于归，百两御之。

维鹊有巢，维鸠方之；之子于归，百两将之。

维鹊有巢，维鸠盈之；之子于归，百两成之。

##### 鸠：音jiū

##### 御：音yà

##### 将：音jiāng

#### 采蘩

于以采蘩，于沼于沚；于以用之，公侯之事。

于以采蘩，于涧之中；于以用之，公侯之宫。

被之僮僮，夙夜在公；被之祁祁，薄言还归。

##### 蘩：音fán

##### 沚：音zhǐ

##### 被：音bì

##### 僮：音tóng

#### 草虫

喓喓草虫，趯趯阜螽；未见君子，忧心忡忡。亦既见止，亦既觏止，我心则降。

陟彼南山，言采其蕨；未见君子，忧心惙惙。亦既见止，亦既觏止，我心则说。

陟彼南山，言采其薇；未见君子，我心伤悲。亦既见止，亦既觏止，我心则夷。

##### 喓：音yāo

##### 趯：音tì

##### 螽：音zhōng

##### 觏：音gòu

##### 惙：音chuò 

##### 说：音yuè

#### 采蘋

于以采蘋？南涧之滨；于以采藻？于彼行潦。

于以盛之？维筐及筥；于以湘之？维錡及釜。

于以奠之？宗室牖下；谁其尸之？有齐季女。

##### 蘋：音pín

##### 行潦：xíng lǎo

##### 筥：音jǔ

##### 錡：音qí

##### 牖：音yǒu

#### 甘棠

蔽芾甘棠，勿翦勿伐，召伯所茇。

蔽芾甘棠，勿翦勿败，召伯所憩。

蔽芾甘棠，勿翦勿拜，召伯所说。

##### 芾：音fèi

##### 召：音shào

##### 茇：音bá

##### 说：音shuì，通税

#### 行露

厌浥行露，岂不夙夜，谓行多露。

谁谓雀无角，何以穿我屋。谁谓女无家，何以速我狱。虽速我狱，室家不足。

谁谓鼠无牙，何以穿我墉。谁谓女无家，何以速我讼。虽速我讼，亦不女从。

##### 行：音háng

##### 浥：音yì

##### 角：音jiǎo

##### 女：同汝

##### 墉：音yōng

##### 讼：音sòng

##### 女：音rǔ

#### 羔羊

羔羊之皮，素丝五紽；退食自公，委蛇委蛇。

羔羊之革，素丝五緎；委蛇委蛇，自公退食。

羔羊之缝，素丝五总；委蛇委蛇，退食自公。

##### 紽：音tuó

##### 食：音sì

##### 委蛇：音wēi yí

##### 緎：音yù

##### 总：音zōng

#### 殷其雷

殷其雷，在南山之阳。何斯违斯，莫敢或遑。振振君子，归哉归哉。

殷其雷，在南山之侧。何斯违斯，莫敢遑息。振振君子，归哉归哉。

殷其雷，在南山之下。何斯违斯，莫或遑处。振振君子，归哉归哉。

##### 殷：音yǐn

##### 遑：音huáng

#### 摽有梅

摽有梅，其实七兮。求我庶士，迨其吉兮。

摽有梅，其实三兮。求我庶士，迨其今兮。

摽有梅，顷筐塈之。求我庶士，迨其谓之。

##### 摽：音biào

##### 迨：音dài

##### 塈：音jì

##### 谓：通会

#### 小星

嘒彼小星，三五在东。肃肃宵征，夙夜在公。寔命不同。

嘒彼小星，维参与昴。肃肃宵征，抱衾与裯。寔命不犹。

##### 嘒：音huì

##### 寔：通实

##### 参：音shēn

##### 昴：音mǎo

##### 抱：同抛

##### 衾：音qīn

##### 裯：音chóu

#### 江有汜

江有汜，之子归，不我以。不我以，其后也悔。

江有渚，之子归，不我与。不我与，其后也处。

江有沱，之子归，不我过。不我过，其啸也歌。

##### 沱：音tuó

#### 野有死麕

野有死麕，白茅包之。有女怀春，吉士诱之。

林有朴樕，野有死鹿。白茅纯束，有女如玉。

舒而脱脱兮，无感我帨兮，无使尨也吠。

##### 麕：音jūn

##### 朴樕：音pú sù

##### 脱：音duì 

##### 感：通撼

##### 帨：音shuì

##### 尨：音máng

#### 何彼襛矣

何彼襛矣，唐棣之华。曷不肃雝，王姬之车。

何彼襛矣，华如桃李。平王之孙，齐侯之子。

其钓维何？维丝伊缗。齐侯之子，平王之孙。 

##### 襛：音nóng

##### 雝：音yōng

##### 缗：音mín

#### 驺虞

彼茁者葭⑵，壹发五豝⑶，于嗟乎驺虞⑷！

彼茁者蓬⑸，壹发五豵⑹，于嗟乎驺虞！ [1]

##### 驺：音zōu

##### 葭：音jiā

##### 豝：音bā

##### 于：音xū

##### 豵：音zōng

### 邶风第三

##### 邶：音bèi

#### 柏舟

泛彼柏舟，亦泛其流。耿耿不寐，如有隐忧。微我无酒，以敖以游。

我心匪鉴，不可以茹。亦有兄弟，不可以据。薄言往愬，逢彼之怒。

我心匪石，不可转也。我心匪席，不可卷也。威仪棣棣，不可选也。

忧心悄悄，愠于群小。觏闵既多，受侮不少。静言思之，寤辟有摽。

日居月诸，胡迭而微。心之忧矣，如匪澣衣。静言思之，不能奋飞。

##### 觏：音gòu   

##### 摽：音biào

##### 澣：音huàn

#### 绿衣

绿兮衣兮，绿衣黄里。心之忧矣，曷维其已。

绿兮衣兮，绿衣黄裳。心之忧矣，曷维其亡。

绿兮丝兮，女所治兮。我思古人，俾无訧兮。

絺兮綌兮，凄其以风。我思古人，实获我心。

##### 女：音rǔ

##### 俾：音bǐ

##### 訧：音yóu

##### 絺：音chī

##### 绤：音xì

#### 燕燕

燕燕于飞，差池其羽。之子于归，远送于野。瞻望弗及，泣涕如雨。

燕燕于飞，颉之颃之。之子于归，远于将之。瞻望弗及，伫立以泣。

燕燕于飞，下上其音。之子于归，远送于南。瞻望弗及，实劳我心。

仲氏任只，其心塞渊。终温且惠，淑慎其身。先君之思，以勖寡人。

##### 差：音cī

##### 颉：音xié

##### 颃：音háng

##### 将：音jiāng

##### 塞：音sè

##### 勖：音xù

#### 日月

日居月诸，照临下土。乃如之人兮，逝不古处。胡能有定，宁不我顾。

日居月诸，下土是冒。乃如之人兮，逝不相好。胡能有定，宁不我报。

日居月诸，出自东方。乃如之人兮，德音无良。胡能有定，俾也可忘。

日居月诸，东方自出。父兮母兮，畜我不卒。胡能有定，报我不述。

##### 俾：音bǐ

#### 终风

终风且暴，顾我则笑，谑浪笑敖，中心是悼。

终风且霾，惠然肯来，莫往莫来，悠悠我思。

终风且曀，不日有曀，寤言不寐，愿言则嚏。

曀曀其阴，虺虺其雷，寤言不寐，愿言则怀。

##### 悼：音dào

##### 曀：音yì

##### 有：同又

##### 嚏：音tì。《玉篇》：嚏,喷鼻也。

##### 虺：音huǐ

#### 击鼓

击鼓其镗，踊跃用兵。土国城漕，我独南行。

从孙子仲，平陈与宋。不我以归，忧心有忡。

爰居爰处，爰丧其马。于以求之，于林之下。

死生契阔，与子成说。执子之手，与子偕老。

于嗟阔兮，不我活兮。于嗟洵兮，不我信兮。

##### 镗：音tāng

##### 漕：音cáo

##### 爰：音yuán

##### 说：音shuō

##### 于嗟：于同吁

##### 活：音huó，通佸

##### 洵：音xún

#### 凯风

凯风自南，吹彼棘心。棘心夭夭，母氏劬劳。

凯风自南，吹彼棘薪。母氏圣善，我无令人。

爰有寒泉，在浚之下。有子七人，母氏劳苦。

睍睆黄鸟，载好其音。有子七人，莫慰母心。

##### 爰：音yuán

##### 浚：音xùn

##### 睍睆：音xiàn huǎn

#### 雄雉

雄雉于飞，泄泄其羽。我之怀矣，自诒伊阻。

雄雉于飞，下上其音。展矣君子，实劳我心。

瞻彼日月，悠悠我思。道之云远，曷云能来。

百尔君子，不知德行？不忮不求，何用不臧？

##### 泄：音yì

##### 诒：音yí

##### 曷：音hé

##### 忮：音zhì

#### 匏有苦叶

匏有苦叶，济有深涉。深则厉，浅则揭。

有弥济盈，有鷕雉鸣。济盈不濡轨，雉鸣求其牡。

雝雝鸣雁，旭日始旦。士如归妻，迨冰未泮。

招招舟子，人涉卬否。人涉卬否，卬须我友。

##### 匏：音páo

##### 济：音jǐ

##### 揭：音qì

##### 鷕：音yǎo

##### 濡：音rú

##### 牡：音mǔ

##### 雝：音yōng

##### 迨：音dài

##### 泮：音pàn

##### 卬：音áng

#### 谷风

习习谷风，以阴以雨。黾勉同心，不宜有怒。采葑采菲，无以下体。德音莫违，及尔同死。

行道迟迟，中心有违。不远伊迩，薄送我畿。谁谓荼苦，其甘如荠。宴尔新昏，如兄如弟。

泾以渭浊，湜湜其沚。宴尔新昏，不我屑以。毋逝我梁，毋发我笱。我躬不阅，遑恤我后。

就其深矣，方之舟之。就其浅矣，泳之游之。何有何亡，黾勉求之。凡民有丧，匍匐救之。

不我能慉，反以我为雠，既阻我德，贾用不售。昔育恐育鞫，及尔颠覆。既生既育，比予于毒。

我有旨蓄，亦以御冬。宴尔新昏，以我御穷。有洸有溃，既诒我肄。不念昔者，伊余来塈 。

##### 黾：音mǐn

##### 葑：音fēng

##### 畿：音jī

##### 荼：音tú

##### 荠：音 **jì** 

##### 湜：音shí

##### 沚：音zhǐ

##### 笱：音gǒu

##### 亡：音wú，同无

##### 慉：音xù

##### 雠：音chóu

##### 贾：音gǔ

##### 鞫：音jū

##### 洸：音guāng

##### 诒：音yí

##### 肄：音yì

##### 塈：音jì

#### 式微

式微，式微，胡不归。微君之故，胡为乎中露。

式微，式微，胡不归。微君之躬，胡为乎泥中。

#### 旄丘

旄丘之葛兮，何诞之节兮。叔兮伯兮，何多日也。

何其处也，必有与也。何其久也，必有以也。

狐裘蒙戎，匪车不东。叔兮伯兮，靡所与同。

琐兮尾兮，流离之子。叔兮伯兮，褎如充耳。

##### 旄：音máo

##### 诞：音yán，通延

##### 褎：音yòu