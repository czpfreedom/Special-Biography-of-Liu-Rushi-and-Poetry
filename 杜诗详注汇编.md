# 杜诗详注汇编

## 游龙门奉先寺

已从招提游，更宿招提境。

阴壑生虚籁，月林散清影。	

天阙象纬逼，云卧衣裳冷。

欲觉闻晨钟，令人发深省。 

## 登兖州城楼

东郡趋庭日，南楼纵目初。

浮云连海岱，平野入青徐。

孤嶂秦碑在，荒城鲁殿馀。

从来多古意，临眺独踌躇。

## 题张氏隐居其一

春山无伴独相求，伐木丁丁山更幽。

涧道馀寒历冰雪，石门斜日到林丘。

不贪夜识金银气，远害朝看麋鹿游。

乘兴杳然迷出处，对君疑是泛虚舟。

## 题张氏隐居其二

之子时相见，邀人晚兴留。

霁潭鳣发发，春草鹿呦呦。

杜酒偏劳劝，张梨不外求。

前村山路险，归醉每无愁。

## 刘九法曹郑瑕丘石门宴集

秋水清无底，萧然净客心。

掾曹乘逸兴，鞍马到荒林。

能吏逢联璧，华筵直一金。

晚来横吹好，泓下亦龙吟。

## 与任城许主簿游南池

秋水通沟洫，城隅进小船。

晚凉看洗马，森木乱鸣蝉。

菱熟经时雨，蒲荒八月天。

晨朝降白露，遥忆旧青毡。

## 对雨书怀走邀许主簿

东岳云峰起，溶溶满太虚。

震雷翻幕燕，骤雨落河鱼。

座对贤人酒，门听长者车。

相邀愧泥泞，骑马到阶除。

## 巳上人茅斋

巳公茅屋下， 可以赋新诗。

枕簟入林僻， 茶瓜留客迟。

江莲摇白羽， 天棘蔓青丝。

空忝许询辈， 难酬支遁词。

##### 新诗

仇注：陶潜《答庞参军》：“乃陈好言，乃赋新诗。”（亦有乃著新诗之说。）

##### 枕簟

朱注：

##### 白羽

仇注：鲍照《拟古诗八首其三》：“留我一白羽，将以分虎竹。”（愚注：此处非此意。）《诗经·宛秋》：“无冬无夏，值其鹭羽。”

朱注：

##### 天棘

仇注：《本草索隐》：“天门冬，在北岳名颠丝。”如将天棘作柳讲，则柳有青丝，当在初春，与江莲、茶瓜不合。

## 房兵曹胡马诗

胡马大宛名，锋棱瘦骨成。

竹批双耳峻，风入四蹄轻。

所向无空阔，真堪托死生。

骁腾有如此，万里可横行。

## 画鹰

素练风霜起，苍鹰画作殊。

㧐身思狡兔，侧目似愁胡。

绦镟光堪擿，轩楹势可呼。

何当击凡鸟，毛血洒平芜。	

## 过宋员外之问旧庄

宋公旧池馆，零落首阳阿。

枉道祇从入，吟诗许更过。

淹留问耆老，寂寞向山河。

更识将军树，悲风日暮多。

##### 过

愚注：此处过应作拜访讲。下“吟诗许更过”之“过“同。”从后文“枉道祇从入”可知也。《诗经‧召南‧江有汜》：“子之归，不我过。”《史记‧魏公子列传》：“臣有客在市屠中，愿枉车骑过之。”

##### 零落

仇注：曹植《箜篌引》：”生存华屋处，零落归山丘。“

##### 首阳

仇注：陆机《洛阳记》：“首阳山，在洛阳东北去洛二十里。”阮籍《咏怀其十一》：“步出上东门，北望首阳岑。”

##### 阿

愚注：《说文》：“阿，大陵也。”《诗经·大雅·皇矣》：“我陵我阿。”

##### 枉道

仇注：曹丕《与吴质书》：“故使枉道相过。”

##### 祇

仇注：适也。

愚注：音zhǐ。同只，恰好，即当且仅当，有且仅有之意。

##### 从入

愚注：当指跟随旁人进入宋庄。何人不重要，可见任何人皆可入，可知其零落耳。

##### 更

愚注：偿还。《史记·平准书》：“悉巴蜀租赋不足以更之。”

##### 淹留

仇注：曹丕《燕歌行二首·其一》：“慊慊思归恋故乡，君何淹留寄他方。”

愚注：淹，久留。《尔雅·释诂》：曩、尘、伫、淹、留，久也。

##### 悲风日暮多

仇注：古诗：萧萧白杨树，日暮多悲风。（愚注：未找到如是古诗。）

## 夜宴左氏庄

林风纤月落，衣露净琴张。

暗水流花径，春星带草堂。

检书烧烛短，看剑引杯长。

诗罢闻吴咏，扁舟意不忘。

## 临邑舍弟书至苦雨黄河泛溢堤防之患簿领所忧因寄此诗用宽其意

二仪积风雨，百谷漏波涛。

闻道洪河坼，遥连沧海高。

职司忧悄悄，郡国诉嗷嗷。

舍弟卑栖邑，防川领簿曹。

尺书前日至，版筑不时操。

难假鼋鼍力，空瞻乌鹊毛。

燕南吹畎亩，济上没蓬蒿。

螺蚌满近郭，蛟螭乘九皋。

徐关深水府，碣石小秋毫。

白屋留孤树，青天失万艘。

吾衰同泛梗，利涉想蟠桃。

却倚天涯钓，犹能掣巨鳌。 

## 天宝初南曹小司寇舅于我太夫人堂下垒土为山一匮盈尺以代彼朽木承诸焚香磁瓯瓯甚安矣旁植慈竹盖兹数峰嶔岑婵娟宛有尘外数致乃不知兴之所至而作是诗

一匮功盈尺，三峰意出群。

望中疑在野，幽处欲生云。

慈竹春阴覆，香炉晓势分。

惟南将献寿，佳气日氤氲。

## 龙门

龙门横野断，驿树出城来。

气色皇居近，金银佛寺开。

往还时屡改，川水日悠哉。

相阅征途上，生涯尽几回。

## 李监宅二首其一

尚觉王孙贵， 豪家意颇浓。

屏开金孔雀， 褥隐绣芙蓉。

且食双鱼美，谁看异味重。

门阑多喜色，女婿近乘龙。

## 李监宅二首其二

华馆春风起，高城烟雾开。

杂花分户映，娇燕入帘回。

一见能倾座，虚怀只爱才。

盐车虽绊骥，名是汉庭来。

## 赠李白

二年客东都，所历厌机巧。

野人对腥膻，蔬食常不饱。

岂无青精饭，使我颜色好。

苦乏大药资，山林迹如扫。

李侯金闺彦，脱身事幽讨。

亦有梁宋游，方期拾瑶草。

## 陪李北海宴历下亭

东藩驻皂盖，北渚凌清河。

海右此亭古，济南名士多。

云山已发兴，玉佩仍当歌。

修竹不受暑，交流空涌波。

蕴真惬所欲，落日将如何。

贵贱俱物役，从公难重过。

##### 东藩

度注：东方州郡的泛称，此处指北海。司马相如《上林赋》：“齐列为东藩。”

##### 皂盖

朱注：《后汉书》：“太守秩二千石，中二千石，二千石，皆皂盖，朱两轓。”（愚注：轓，古代车箱两旁反出如耳的部分，用以障蔽尘泥。）

##### 清河

朱注：杜佑《通典》：”今东平，济南	淄川，北海界，中有水流入海，谓之清河，实菏泽、汶水合流，谓之济河。“

##### 海右

度注：古时正向为南，因海在东，陆地在西，故称陆地为“海右”。

##### 修竹

度注：修长的竹子。阮籍《咏怀其二十二》：”修竹隐山阴，射干临层城。“

##### 交流

朱注：《三齐记》：“历水出历祠下，众源竟发，与泺水同入鹊山湖。所谓交流也。”

##### 蕴真

朱注：谢灵运《登江中孤屿诗》：”表灵物莫赏，蕴真谁为传。“ 江淹《杂体诗三十首其二十》：”晨游任所萃，悠悠蕴真趣。“

## 同李太守登历下古城员外新亭

新亭结构罢，隐见清湖阴。

迹籍台观旧，气溟海岳深。

圆荷想自昔，遗堞感至今。

芳宴此时具，哀丝千古心。

主称寿尊客，筵秩宴北林。

不阻蓬荜兴，得兼梁甫吟。

## 暂如临邑至㟙山湖亭奉怀李员外率尔成兴

野亭逼湖水，歇马高林间。

鼍吼风奔浪，鱼跳日映山。

暂游阻词伯，却望怀青关。

霭霭生云雾，唯应促驾还。

##### 㟙

愚注：音宅。

##### 鼍

愚注：音tuó。

##### 愚按

此处词伯所指必为李员外。考《全唐诗》中“暂游”之意，皆为“暂时离开出游”之意。因此此句之意必为：“暂时出游阻拦了李员外回来。”

再从张老师处得知，水边生云雾是因为温度降低，因此必为夕阳或者晚上，由此可知，鱼跳日映山亦必为夕阳。怀关、促驾之情，顺理成章。

另，风奔浪之奔，此处妙绝。

## 赠李白

秋来相顾尚飘蓬，未就丹砂愧葛洪。

痛饮狂歌空度日，飞扬跋扈为谁雄。

##### 飞扬跋扈

愚注：《后汉书·梁冀传》“帝少而聪慧，知冀骄横，尝朝群臣，目冀曰：‘此跋扈将军也。’”《晋书·邵续传》：“而续蚁封海阿，跋扈王命。” 《北史·齐高祖纪》：”景专制河南十四年矣，常有飞扬跋扈志。“

愚按：跋，踩踏。扈，随从。因此跋扈之意为踩踏随从，通过这个行为定义骄横。由《北史·齐高祖纪》前后文：”侯景素轻世子，尝谓司马子如曰：’王在，吾不敢有异。王无，吾不能与鲜卑小兒共事。‘“ ”神武谓世子曰：‘我虽疾，尔面更有余忧色，何也？’世子未对。又问曰：’岂非忧侯景叛邪？’曰：‘然。‘“可知，侯景不仅骄横，而且唯恐天下不知道他的骄横，因此飞扬之意，则为宣扬，炫耀，故意让他人知道。此飞扬跋扈之本意也。