# 人间词话所涉及诸诗词汇编

## 定稿六十四则

### 第一条

### 第二条

### 第三条

#### 蝶恋花 

欧阳修

庭院深深深几许，杨柳堆烟，帘幕无重数。
玉勒雕鞍游冶处，楼高不见章台路。

雨横风狂三月暮，门掩黄昏，无计留春住。
泪眼问花花不语，乱红飞过秋千去。

#### 踏莎行

秦观

雾失楼台，月迷津渡，桃源望断无寻处。
可堪孤馆闭春寒，杜鹃声里斜阳暮。

驿寄梅花，鱼传尺素，砌成此恨无重数。
郴江幸自绕郴山，为谁流下潇湘去？

##### 郴：音chēn

#### 饮酒二十首并序·其五 

陶潜

结庐在人境，而无车马喧。
问君何能尔，心远地自偏。
采菊东篱下，悠然见南山。
山气日夕佳，飞鸟相与还。
此中有真意，欲辩已忘言。

#### 颍亭留别

元好问

序：同李冶仁卿、张肃子敬、王元亮子正分韵得画字。

故人重分携，临流驻归驾。
乾坤展清眺，万景若相借。
北风三日雪，太素秉元化。
九山郁峥嵘，了不受陵跨。
寒波澹澹起，白鸟悠悠下。
怀归人自急，物态本闲暇。
壶觞负吟啸，尘土足悲咤。
回首亭中人，平林淡如画。

### 第四条 

### 第五条

### 第六条

### 第七条

#### 玉楼春·春景

宋祁

东城渐觉风光好，縠皱波纹迎客棹。绿杨烟外晓寒轻，红杏枝头春意闹。

浮生长恨欢娱少，肯爱千金轻一笑。为君持酒劝斜阳，且向花间留晚照。

##### 縠：音hú

##### 棹：音zhào

#### 天仙子

张先

序：时为嘉禾小倅，以病眠，不赴府会。

水调数声持酒听，午醉醒来愁未醒。送春春去几时回？临晚镜，伤流景，往事后期空记省。

沙上并禽池上瞑，云破月来花弄影。重重帘幕密遮灯，风不定，人初静，明日落红应满径。

### 第八条

#### 水槛遣心二首·其一 

杜甫

去郭轩楹敞，无村眺望赊。

澄江平少岸，幽树晚多花。

细雨鱼儿出，微风燕子斜。

城中十万户，此地两三家。

##### 槛：音jiàn

#### 后出塞五首·其二 

杜甫

朝进东营门，暮上河阳桥。

落日照大旗，马鸣风萧萧。

平沙列万幕，部伍各见招。

中天悬明月，令严夜寂寥。

悲笳数声动，壮士惨不骄。

借问大将谁，恐是霍嫖姚。

#### 浣溪沙五首·其一 

秦观

漠漠轻寒上小楼，晓阴无赖似穷秋，淡烟流水画屏幽。

自在飞花轻似梦，无边丝雨细如愁，宝帘闲挂小银钩。

#### 踏莎行

见《定稿六十四则·第三条·踏莎行》

### 第九条

### 第十条

#### 忆秦娥

李白

箫声咽，秦娥梦断秦楼月。
秦楼月，年年柳色，灞陵伤别。

乐游原上清秋节，咸阳古道音尘绝。
音尘绝，西风残照，汉家陵阙。

#### 渔家傲· 秋思

范仲淹

塞下秋来风景异，衡阳雁去无留意。四面边声连角起。千嶂里，长烟落日孤城闭。

浊酒一杯家万里，燕然未勒归无计。羌管悠悠霜满地。人不寐 ，将军白发征夫泪。

##### 衡阳雁去

度注：传说秋天北雁南飞，至湖南衡阳回雁峰而止，不再南飞。

#### 喜迁莺

夏竦

霞散绮，月沉钩，帘卷未央楼。夜凉河汉截天流，宫阙锁清秋。

瑶阶曙，金盘露，凤髓香和烟雾。三千珠翠拥宸游，水殿按凉州。

##### 霞散绮

度注：谢脁《晚登三山还望京邑》：余霞散成绮。绮，音qǐ，有花纹的丝织品。

##### 珠翠

度注：指代装饰得珠光宝气的宫女。

##### 宸

度注：音chén，皇上所居之所。

##### 按

度注：演奏

##### 凉州

度注：歌舞名。

### 第十一条

### 第十二条

#### 更漏子·柳丝长

温庭筠

柳丝长，春雨细，花外漏声迢递。惊塞雁，起城乌，画屏金鹧鸪。

香雾薄，透帘幕，惆怅谢家池阁。红烛背，绣帘垂，梦长君不知。

##### 迢递

度注：遥远

##### 谢家池阁

度注：指的是南朝宋诗人谢灵运家的池塘，后亦泛指诗人家中的池塘。《全上古三代秦汉三国六朝文·全梁文·五十五》：《谢氏家录》云：康乐每对惠连，辄得佳语。后在永嘉西堂思诗，竟日不就。寤寐间，忽见惠连，即成『池塘生春草』。故常云：此语有神助，非吾语也。

#### 菩萨蛮五首·其一

韦庄

红楼别夜堪惆怅，香灯半卷流苏帐。残月出门时，美人和泪辞。

琵琶金翠羽，弦上黄莺语。劝我早归家，绿窗人似花。

##### 绿窗

绿色纱窗。指贫女的闺室。

#### 菩萨蛮

冯延巳

娇鬟堆枕钗横凤，溶溶春水杨花梦。红烛泪阑干，翠屏烟浪寒。

锦壶催画箭，玉佩天涯远。和泪试严妆，落梅飞晓霜。

##### 杨花梦

度注：春梦，美梦。陆机的《赠妓曲》：杨花梦里说吴钩，朱颜辞镜花辞树。

### 第十三条

#### 摊破浣溪沙

李璟

菡萏香销翠叶残，西风愁起绿波间。还与韶光共憔悴，不堪看。 

细雨梦回鸡塞远，小楼吹彻玉笙寒。多少泪珠何限恨，倚阑干。

##### 菡萏

度注：音hàndàn。未开的荷花，即花苞。

##### 吹彻

度注：吹到最后一曲。彻：大曲中的最后一遍。

##### 玉笙寒

度注：玉笙以铜质簧片发声，遇冷则音声不畅，需要加热，叫暖笙。

### 第十四条

### 第十五条

#### 相见欢·林花谢了春红

李煜 

林花谢了春红，太匆匆。无奈朝来寒雨晚来风。

胭脂泪，相留醉，几时重。自是人生长恨水长东。

#### 浪淘沙

李煜 

帘外雨潺潺，春意阑珊，罗衾不耐五更寒。梦里不知身是客，一晌贪欢。

独自莫凭栏，无限江山，别时容易见时难。流水落花春去也，天上人间。 

### 第十六条

### 第十七条

### 第十八条

#### 燕山亭

赵佶  

裁剪冰绡，打叠数重，冷淡燕脂匀注。新样靓妆，艳溢香融，羞杀蕊珠宫女。易得凋零，更多少、无情风雨。愁苦。闲院落凄凉，几番春暮。

凭寄离恨重重，这双燕，何曾会人言语。天遥地远，万水千山，知他故宫何处。怎不思量，除梦里、有时曾去。无据。和梦也、有时不做。