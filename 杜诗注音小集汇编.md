# 杜诗小集

## 杜诗校注总览

宋·郭知达《九家集注杜诗》/《新刊校定集注杜诗》

清·杨伦《杜诗镜铨》

《杜诗赵次公先后解辑校》

清·仇兆鳌 《杜诗详注》/《杜少陵集详注》

## 游龙门奉先寺

已从招提游，更宿招提境。

阴壑生虚籁，月林散清影。

天阙象纬逼，云卧衣裳冷。

欲觉闻晨钟，令人发深省。 

## 登兖州城楼

东郡趋庭日，南楼纵目初。

浮云连海岱，平野入青徐。

孤嶂秦碑在，荒城鲁殿馀。

从来多古意，临眺独踌躇。

## 题张氏隐居其一

春山无伴独相求，伐木丁丁山更幽。

涧道馀寒历冰雪，石门斜日到林丘。

不贪夜识金银气，远害朝看麋鹿游。

乘兴杳然迷出处，对君疑是泛虚舟。

## 题张氏隐居其二

之子时相见，邀人晚兴留。

霁潭鳣发发，春草鹿呦呦。

杜酒偏劳劝，张梨不外求。

前村山路险，归醉每无愁。

## 刘九法曹郑瑕丘石门宴集

秋水清无底，萧然净客心。

掾曹乘逸兴，鞍马到荒林。

能吏逢联璧，华筵直一金。

晚来横吹好，泓下亦龙吟。

## 与任城许主簿游南池

秋水通沟洫，城隅进小船。

晚凉看洗马，森木乱鸣蝉。

菱熟经时雨，蒲荒八月天。

晨朝降白露，遥忆旧青毡。

## 对雨书怀走邀许主簿

东岳云峰起，溶溶满太虚。

震雷翻幕燕，骤雨落河鱼。

座对贤人酒，门听长者车。

相邀愧泥泞，骑马到阶除。

## 巳上人茅斋

巳公茅屋下， 可以赋新诗。

枕簟入林僻， 茶瓜留客迟。

江莲摇白羽， 天棘蔓青丝。

空忝许询辈， 难酬支遁词。

## 房兵曹胡马诗

胡马大宛名，锋棱瘦骨成。

竹批双耳峻，风入四蹄轻。

所向无空阔，真堪托死生。

骁腾有如此，万里可横行。

## 画鹰

素练风霜起，苍鹰画作殊。

㧐身思狡兔，侧目似愁胡。

绦镟光堪擿，轩楹势可呼。

何当击凡鸟，毛血洒平芜。	

## 过宋员外之问旧庄

宋公旧池馆，零落首阳阿。

枉道祇从入，吟诗许更过。

淹留问耆老，寂寞向山河。

更识将军树，悲风日暮多。

## 夜宴左氏庄

林风纤月落，衣露净琴张。

暗水流花径，春星带草堂。

检书烧烛短，看剑引杯长。

诗罢闻吴咏，扁舟意不忘。

## 临邑舍弟书至苦雨黄河泛溢堤防之患簿领所忧因寄此诗用宽其意

二仪积风雨，百谷漏波涛。

闻道洪河坼，遥连沧海高。

职司忧悄悄，郡国诉嗷嗷。

舍弟卑栖邑，防川领簿曹。

尺书前日至，版筑不时操。

难假鼋鼍力，空瞻乌鹊毛。

燕南吹畎亩，济上没蓬蒿。

螺蚌满近郭，蛟螭乘九皋。

徐关深水府，碣石小秋毫。

白屋留孤树，青天失万艘。

吾衰同泛梗，利涉想蟠桃。

却倚天涯钓，犹能掣巨鳌。 

##### 坼：音chè

##### 畎：音quǎn

##### 皋：音gāo

## 假山

序：天宝初，南曹小司寇舅于我太夫人堂下垒土为山，一匮盈尺，以代彼朽木，承诸焚香磁瓯，瓯甚安矣。旁植慈竹，盖兹数峰，嶔岑婵娟，宛有尘外数致，乃不知兴之所至，而作是诗。

一匮功盈尺，三峰意出群。

望中疑在野，幽处欲生云。

慈竹春阴覆，香炉晓势分。

惟南将献寿，佳气日氤氲。

## 龙门

龙门横野断，驿树出城来。

气色皇居近，金银佛寺开。

往还时屡改，川水日悠哉。

相阅征途上，生涯尽几回。

## 李监宅二首其一

尚觉王孙贵， 豪家意颇浓。

屏开金孔雀， 褥隐绣芙蓉。

且食双鱼美，谁看异味重。

门阑多喜色，女婿近乘龙。

## 李监宅二首其二

华馆春风起，高城烟雾开。

杂花分户映，娇燕入帘回。

一见能倾座，虚怀只爱才。

盐车虽绊骥，名是汉庭来。

## 赠李白

二年客东都，所历厌机巧。

野人对腥膻，蔬食常不饱。

岂无青精饭，使我颜色好。

苦乏大药资，山林迹如扫。

李侯金闺彦，脱身事幽讨。

亦有梁宋游，方期拾瑶草。

## 重题郑氏东亭

华亭入翠微，秋日乱清晖。

崩石欹山树，清涟曳水衣。

紫鳞冲岸跃，苍隼护巢归。

向晚寻征路，残云傍马飞。

## 陪李北海宴历下亭

东藩驻皂盖，北渚凌清河。

海右此亭古，济南名士多。

云山已发兴，玉佩仍当歌。

修竹不受暑，交流空涌波。

蕴真惬所欲，落日将如何。

贵贱俱物役，从公难重过。

## 同李太守登历下古城员外新亭

新亭结构罢，隐见清湖阴。

迹籍台观旧，气溟海岳深。

圆荷想自昔，遗堞感至今。

芳宴此时具，哀丝千古心。

主称寿尊客，筵秩宴北林。

不阻蓬荜兴，得兼梁甫吟。

##### 堞：音dié

## 暂如临邑至㟙山湖亭奉怀李员外率尔成兴

野亭逼湖水，歇马高林间。

鼍吼风奔浪，鱼跳日映山。

暂游阻词伯，却望怀青关。

霭霭生云雾，唯应促驾还。

##### 㟙：音宅。

## 赠李白

秋来相顾尚飘蓬，未就丹砂愧葛洪。

痛饮狂歌空度日，飞扬跋扈为谁雄。

## 与李十二白同寻范十隐居

李侯有佳句，往往似阴铿。

余亦东蒙客，怜君如弟兄。

醉眠秋共被，携手日同行。

更想幽期处，还寻北郭生。

入门高兴发，侍立小童清。

落景闻寒杵，屯云对古城。

向来吟橘颂，谁与讨莼羹。

不愿论簪笏，悠悠沧海情。

## 郑驸马宅宴洞中

主家阴洞细烟雾，留客夏簟青琅玕。

春酒杯浓琥珀薄，冰浆碗碧玛瑙寒。

误疑茅堂过江麓，已入风磴霾云端。

自是秦楼压郑谷，时闻杂佩声珊珊。

##### 麓：音lù

##### 磴：音dèng

## 冬日有怀李白

寂寞书斋里，终朝独尔思。

更寻嘉树传，不忘角弓诗。

短褐风霜入，还丹日月迟。

未因乘兴去，空有鹿门期。

## 春日忆李白

白也诗无敌，飘然思不群。

清新庾开府，俊逸鲍参军。

渭北春天树，江东日暮云。

何时一樽酒，重与细论文。

## 送孔巢父谢病归游江东兼呈李白

巢父掉头不肯住，东将入海随烟雾。

诗卷长留天地间，钓竿欲拂珊瑚树。

深山大泽龙蛇远，春寒野阴风景暮。

蓬莱织女回云车，指点虚无是归路。

自是君身有仙骨，世人那得知其故。

惜君只欲苦死留，富贵何如草头露。

蔡侯静者意有余，清夜置酒临前除。

罢琴惆怅月照席，几岁寄我空中书。

南寻禹穴见李白，道甫问讯今何如。

## 今夕行

今夕何夕岁云徂，更长烛明不可孤。

咸阳客舍一事无，相与博塞为欢娱。

冯陵大叫呼五白，袒跣不肯成枭卢。

英雄有时亦如此，邂逅岂即非良图。

君莫笑，刘毅从来布衣愿，家无儋石输百万。

##### 徂：音cú

##### 冯：音píng

##### 跣：音xiǎn 

##### 儋：音dàn

## 赠特进汝阳王二十二韵

特进群公表，天人夙德升。

霜蹄千里骏，风翮九霄鹏。

服礼求毫发，推思忘寝兴。

圣情常有眷，朝退若无凭。

仙醴来浮蚁，奇毛或赐鹰。

清关尘不杂，中使日相乘。

晚节嬉游简，平居孝义称。

自多亲棣萼，谁敢问山陵。

学业醇儒富，词华哲匠能。

笔飞鸾耸立，章罢凤鶱腾。

精理通谈笑，忘形向友朋。

寸长堪缱绻，一诺岂骄矜。

已忝归曹植，何知对李膺。

招要恩屡至，崇重力难胜。

披雾初欢夕，高秋爽气澄。

樽罍临极浦，凫雁宿张灯。

花月穷游宴，炎天避郁蒸。

砚寒金井水，檐动玉壶冰。

瓢饮唯三径，岩栖在百层。

谬持蠡测海，况邑酒如渑。

鸿宝宁全秘，丹梯庶可凌。

淮王门有客，终不愧孙登。

##### 翮：音hé

##### 醴：音lǐ

##### 鶱：音xiān

##### 缱绻：音qiǎn quǎn

##### 要：平声

##### 澄：音chéng

##### 罍：音léi

##### 凫：音fú

##### 蠡：音离

##### 渑：音绳

## 赠比部萧郎中十兄

有美生人杰，由来积德门。

汉朝丞相系，梁日帝王孙。

蕴藉为郎久，魁梧秉哲尊。

词华倾后辈，风雅蔼孤鶱。

宅相荣姻戚，儿童惠讨论。

见知真自幼，谋拙愧诸昆。

漂荡云天阔，沉埋日月奔。

致君时已晚，怀古意空存。

中散山阳锻，愚公野谷村。

宁纡长者辙，归老任乾坤。

##### 鶱：音xiān

## 奉寄河南韦尹丈人

有客传河尹，逢人问孔融。

青囊仍隐逸，章甫尚西东。

鼎食分门户，词场继国风。

尊荣瞻地绝，疏放忆途穷。

浊酒寻陶令，丹砂访葛洪。

江湖漂短褐，霜雪满飞蓬。

牢落乾坤大，周流道术空。

谬惭知蓟子，真怯笑扬雄。

盘错神明惧，讴歌德义丰。

尸乡馀土室，谁话祝鸡翁？

##### 讴：音ōu

##### 馀：音yú

## 赠韦左丞丈济

左辖频虚位，今年得旧儒。

相门韦氏在，经术汉臣须。

时议归前烈，天伦恨莫俱。

鴒原荒宿草，凤沼接亨衢。

有客虽安命，衰容岂壮夫。

家人忧几杖，甲子混泥途。

不谓矜馀力，还来谒大巫。

岁寒仍顾遇，日暮且踟蹰。

老骥思千里，饥鹰待一呼。

君能微感激，亦足慰榛芜。

##### 鴒：音líng

##### 衢：音qú

## 奉赠韦左丞丈二十二韵

纨绔不饿死，儒冠多误身。

丈人试静听，贱子请具陈。

甫昔少年日，早充观国宾。

读书破万卷，下笔如有神。

赋料扬雄敌，诗看子建亲。

李邕求识面，王翰愿为邻。

自谓颇挺出，立登要路津。

致君尧舜上，再使风俗淳。

此意竟萧条，行歌非隐沦。

骑驴十三载，旅食京华春。

朝扣富儿门，暮随肥马尘。

残杯与冷炙，到处潜悲辛。

主上顷见征，欻然欲求伸。

青冥却垂翅，蹭蹬无纵鳞。

甚愧丈人厚，甚知丈人真。

每于百僚上，猥诵佳句新。

窃效贡公喜，难甘原宪贫。

焉能心怏怏，只是走踆踆。

今欲东入海，即将西去秦。

尚怜终南山，回首清渭滨。

常拟报一饭，况怀辞大臣。

白鸥没浩荡，万里谁能驯。

##### 邕：音yōng

##### 歘：音xū

##### 蹭蹬：cènɡ dènɡ

## 饮中八仙歌

知章骑马似乘船，眼花落井水底眠。

汝阳三斗始朝天，道逢麴车口流涎，恨不移封向酒泉。

左相日兴费万钱，饮如长鲸吸百川，衔杯乐圣称避贤。

宗之潇洒美少年，举觞白眼望青天，皎如玉树临风前。

苏晋长斋绣佛前，醉中往往爱逃禅。

李白一斗诗百篇，长安市上酒家眠，天子呼来不上船，自称臣是酒中仙。

张旭三杯草圣传，脱帽露顶王公前，挥毫落纸如云烟。

焦遂五斗方卓然，高谈雄辩惊四筵。

##### 麴：音qū

##### 乐：音lè

## 高都护骢马行

安西都护胡青骢，声价欻然来向东。

此马临阵久无敌，与人一心成大功。

功成惠养随所致，飘飘远自流沙至。

雄姿未受伏枥恩，猛气犹思战场利。

腕促蹄高如踣铁，交河几蹴曾冰裂。

五花散作云满身，万里方看汗流血。

长安壮儿不敢骑，走过掣电倾城知。

青丝络头为君老，何由却出横门道。

#### 赠翰林张四学士垍

翰林逼华盖，鲸力破沧溟。

天上张公子，宫中汉客星。

赋诗拾翠殿，佐酒望云亭。

紫诰仍兼绾，黄麻似六经。

内分金带赤，恩与荔枝青。

无复随高凤，空馀泣聚萤。

此生任春草，垂老独漂萍。

倘忆山阳会，悲歌在一听。

##### 垍：音jì

##### 绾：音wǎn

#### 冬日洛城北谒玄元皇帝庙

配极玄都閟，凭虚禁御长。

守祧严具礼，掌节镇非常。

碧瓦初寒外，金茎一气旁。

山河扶绣户，日月近雕梁。

仙李盘根大，猗兰奕叶光。

世家遗旧史，道德付今王。

画手看前辈，吴生远擅场。

森罗移地轴，妙绝动宫墙。

五圣联龙衮，千官列雁行。

冕旒俱秀发，旌旆尽飞扬。

翠柏深留景，红梨迥得霜。

风筝吹玉柱，露井冻银床。

身退卑周室，经传拱汉皇。

谷神如不死，养拙更何乡。

##### 閟：音bì

##### 祧：音tiāo

##### 猗：音yī

##### 旒：音liú

##### 旌斾：音jīng pèi

##### 景：同影

#### 送贾阁老出汝州

西掖梧桐树，空留一院阴。

艰难归故里，去住损春心。

宫殿青门隔，云山紫逻深。

人生五马贵，莫受二毛侵。

#### 客至

舍南舍北皆春水，但见群鸥日日来。

花径不曾缘客扫，蓬门今始为君开。

盘飧市远无兼味，樽酒家贫只旧醅。

肯与邻翁相对饮，隔篱呼取尽余杯。

#### 闻官军收河南河北

剑外忽传收蓟北，初闻涕泪满衣裳。

却看妻子愁何在，漫卷诗书喜欲狂。

白日放歌须纵酒，青春作伴好还乡。

即从巴峡穿巫峡，便下襄阳向洛阳。

#### 月夜忆舍弟

戍鼓断人行，边秋一雁声。

露从今夜白，月是故乡明。

有弟皆分散，无家问死生。

寄书长不达，况乃未休兵。

